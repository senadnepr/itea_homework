Для розвитку цивілізованих суспільних відносин важливим є
формування паритету інтересів бізнесу, держави та суспільства.
Важливим інструментарієм побудови партнерських відносин у вирішенні
нагальних питань слугує механізм соціальної відповідальності.
Починаючи з 2006 р. в Україні функціонує національна мережа
компаній та організацій, які задекларували себе учасниками Глобального
договору ООН, принципи якого торкаються дотримання прав людини,
трудових відносин, протидії корупції, корпоративної етики тощо.
Соціально-відповідальна поведінка основних суб’єктів суспільства
– державних та місцевих органів влади, корпоративних структур,
громадських організацій, громадян є гарантією сталого економічного та
соціального розвитку, покращення якості життя, удосконалення
виробничих відносин. Основні ідеї концепції сталого розвитку мають
бути реалізовані шляхом прийняття стратегій соціальної відповідальності
учасниками економічних відносин. Такий підхід дозволить інтегрувати в
управлінські рішення передовий досвід поєднання приватних та
суспільних інтересів на шляху підвищення конкурентоспроможності.
Провідниками ідей соціальної відповідальності мають стати
фахівці, що мають відповідну теоретичну підготовку. Позитивним
моментом у цьому напрямку слугує включення дисципліни «Соціальна
відповідальність» до переліку нормативних для ряду економічних
спеціальностей.
Навчальний посібник «Соціальна відповідальність» має на меті не
тільки ознайомити майбутніх фахівців із теоретичними та
методологічними аспектами соціальної відповідальності на різних рівнях
управління, але й сформувати у слухачів певні навички до розробки та
реалізації соціальних програм на підприємстві.
У посібнику розглядаються питання, присвячені різним
компонентам соціальної відповідальності та їх використанню у
відносинах стейкхолдерів.
Необхідність активізації впровадження принципів соціальної
відповідальності в життя суспільства, його правових та економічних
інституцій обумовлена залучення України до процесів глобалізації,
економічної інтеграції, важливістю створення позитивного іміджу
вітчизняних підприємств на міжнародних ринках і на цій основі
отримання додаткових конкурентних переваг.
Навчальний посібник буде корисним для студентів, аспірантів,
керівників підприємств, представників державної та місцевої влади,
громадських організацій.
